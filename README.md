# znzkvi
Plain html and css files for the popular youth live trivia questioner show "Znzkvi" 

“ZnZKviˮ je kviz-rubrika popularnog podcasta "Helem Nejse Late Nightmare Show" na kojoj se bazira edukativni segment Helem Nejse Late Nigthmare Show i jedan od ključnih produkcijskih i programskih iskoraka koji će Helem Nejse kolektiv sa ovim medijskim proizvodom napraviti u odnosu na prethodne sezone podcasta i radijske emisije. Kao popularni televizijski žanr svoje vrste, kviz je instrument edukacije javnosti, kulturnog pamćenja, distribucije znanja i provjere činjenica, a s obzirom da u bosanskohercegovačkom javnom prostoru, za razliku od susjednih zemalja regiona, trenutačno ne postoji produkcija kvizova unutar programa javnih niti privatnih televizija, poduhvat inkorporiranja kviza u popularni Helem Nejse Late Nightmare show ima nekoliko ciljeva: 

1.	Omogućiti reafirmaciju i popularizaciju “zaboravljenogˮ znanja u oblastima politike, kulturne historije, umjetnosti, sporta i geografije, sa akcentom na specifičnim temama koje se tiču bosanskohercegovačkog društva;
2.	Potaknuti populaciju mladih i mlado gledateljstvo da kroz učešće u kvizu i “takmičarski duhˮ zauzmu drugačiji stav prema znanju kao vrijednosti koja pravi razliku između progresivnih i regresivnih društava;
3.	 Popuniti postojeću “prazninuˮ u bosanskohercegovačkom javnom prostoru nastalu uzrokom inertnosti lokalnih medijskih aktera i javnih servisa prema serioznim društveno-političkim i kulturnim problematikama koje traže znanstvenu ekspertizu i intelektualni angažman; 
4.	Izgraditi kroz emisiju, koja već ima svojevrstan kultni status među omladinskom populacijom, pozitivan “kult znanjaˮ;
5.	Istražiti alternativne edukativne modele koji u razdoblju interneta i digitalnih tehnologija mogu biti od pomoći akademskoj i intelektualnoj zajednici da re-etablira vlastitu poziciju unutar bosanskohercegovačkog društva i vlastiti utjecaj na širu javnost; 

Kviz-rubrika unutar Helem Nejse Late Nightmare Show ima desetominutno trajanje koje će aktivno involvirati najmanje deset učesnika (takmičara) kviza i “pasivno“ uključiti najmanje 10K gledatelja kao publiku po epizodi. S obzirom da se emisija emituje uživo, na Youtube platformi, publika kroz otvorenu mogućnost komentarisanja u realnom vremenu također može relativno sudjelovati u kvizu, što u odnosu na gorepostavljene ciljeve znači maksimalno fokusiranje gledateljske pažnje na dinamiku kviza. 
Helem Nejse Late Nightmare Show ima ukupno 7 oblasti: 

- Narodne mudrolije
- Geografija BiH
- Umjetnost i kulturica
- Uspješne žene BiH
- Novija politička historija BiH
- Crna hronika
- Lagano sportski
 
Svaka od oblasti odabrana je u skladu sa generalnim i specifičnim ciljevima projekta, to jest s obzirom na generalnu strategiju afirmiranja kritičnog i potrebnog “znanjaˮ u bosanskohercegovačkoj javnosti. Imajući u vidu generalni karakter i imidž Helem Nejse medijskih proizvoda kao satirično-humorističnog i pop-kulturnog contenta, pitanja u određenim oblastima posjeduju značajnu satiričnu, komičku i parodijsku dimenziju, ali s konačnim ciljem skretanja pažnje na mitove, ideološke narative i negativne pojave u aktuelnom trenutku bosanskohercegovačkog društva. Takve oblasti su “Narodne mudrolije“, “Crna hronikaˮ i “Novija politička historija BiHˮ. 
Tematske oblasti kao što su “Umjetnost i kulturicaˮ, “Geografija BiHˮ, ˮLagano sportskiˮ i “Uspješne žene BiHˮ akcentiraju edukativnih karakter kviza i koncipirane su tako da osvijeste bosanskohercegovačku javnost i auditorijum emisije u pogledu značajnih ličnosti iz bosanskohercegovačke umjetnosti, historije i kulturne historije, odnosno u pogledu kulturnih i prirodnih vrijednosti koje, u nedostatku adekvatnog medijskog tretmana, ostaju zanemarene, previđene ili potpuno nepoznate.

